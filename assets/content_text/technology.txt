עלייתו של מרחב וירטואלי שבו משתתף הקורא באופן פעיל, הולידה את מי שמכונה היום ״המשתמש״. במקרה של גופנים, ובפרט דיגיטליים, קיימים שלושה סוגים של משתמשים כמו גם שלושה סוגים של קהלים: מעצבים גרפיים (שימוש ככלי עבודה), משתמשי הקצה (הקורא או הכותב הפשוט) ואולי המפתיע מביניהם- הקוד הטכנולוגי. חשיבה על קהלים אלו הובילה בין השאר להתפתחות של טכנולוגייה חדשה: בשנת 2016 השיקו גוגל, אפל, מיקרוסופט ואדובי סוג חדש של גופן: OpenType Variable font - גופן וריאבילי, אשר בעברית מכונה גם גופן פרמטרי, גופן דינמי, גופן רספונסיבי, גופן משתנה, או גופן גמיש.

בראש ובראשונה נועד הגופן הוריאבלי להאיץ את האינטרנט. קבצים רבים של משקלים השייכים לגופן אחד צומצמו לקובץ אחד ויחיד- על ידי הגדרת וריאציות צורניות שונות, בקוד. קובץ בודד תופס פחות זיכרון ומשווה מהירות טעינה גבוהה יותר לאתרים. איך זה נעשה בפועל? מעצב האותיות מייצר ציר או כמה צירים של תנועה לכל משתנה שיבחר, כדוגמת: רוחב האות, נטייה הצידה, תוספת של סריף, או כל משתנה אחר שמשפיע על הצורה של האות. כתוצאה מכך, נוצר טווח רחב יותר של תנועה ואפשרויות צורניות. במקום חמישה או אפילו 20 משקלים, יש כעת מאות, אלפים, ובעצם אין סוף אפשרויות על הסקלה אותה הגדיר המעצב. יתרון טכנולוגי נוסף הוא העובדה שהגופן מאפשר טיפוגרפיה אשר מגיבה בזמן אמת, ומתאימה את עצמה לרוחב המסך או הפורמט (בדומה ובהתאמה לאתר הרספונסיבי המגיב ומתאים את עצמו אוטומטית לכל סוגי המסכים). 

במקביל ליתרונות הטכנולוגיים, נוצר כלי עיצובי חזק, שעוזר הן למעצב האותיות והן למעצב הגרפי או לאדם הפשוט כמשתמש. ראשית, ביכולתו של הטיפוגרף לייצר משפחה שלמה של אותיות כמערכת המוגדרת ע״י גבולות גזרה, במקום לייצר כל משקל בנפרד. שנית, לאדם הבוחר פונט, בין אם הוא מעצב או לא, יש כעת אפשרויות בחירה, המאפשרות לו לבטא את עצמו באופן הייחודי רק לו, ומאפשרות התאמה מדויקת יותר לצרכיו. אופן השימוש החדשני, מנתב את הכוח הלוך וחזור מן המעצב לידי המשתמש, מקל, ומרחיב את טווח השימוש. מעבר לכל אלו, סרגל הבחירה של המשקל מייצר דינמיות ותנועה, אינטראקטיביות ומשחקיות, ובכך מכניס מימדים נוספים שלא היו קיימים קודם לכן בגופנים. 