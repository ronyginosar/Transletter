בשנת 2016 השיקו גוגל, אפל, מיקרוסופט ואדובי סוג חדש של גופן: גופן וריאבילי, אשר בעברית מכונה גם גופן פרמטרי, גופן דינמי, גופן רספונסיבי, גופן משתנה, או גופן גמיש. בראש ובראשונה נועד הגופן הוריאבלי להאיץ את האינטרנט. קבצים רבים של משקלים השייכים לגופן אחד צומצמו לקובץ אחד ויחיד- על ידי הגדרת וריאציות צורניות שונות, בקוד. 
איך זה נעשה בפועל? מעצב האותיות מייצר ציר או כמה צירים של תנועה לכל משתנה שיבחר, כדוגמת: רוחב האות, נטייה הצידה, תוספת של סריף, או כל משתנה אחר שיבחר. למעשה, ביכולתו לייצר משפחה שלמה של אותיות כמערכת המוגדרת ע״י גבולות גזרה, במקום לייצר כל משקל בנפרד. כך, נוצר טווח רחב יותר של תנועה ואפשרויות צורניות: במקום חמישה או אפילו 20 משקלים, יש כעת מאות, אלפים, ובעצם אין סוף אפשרויות בחירה על הסקאלה אותה הגדיר המעצב. כתוצאה מכך, המשתמש יכול לבטא את עצמו באופן הייחודי רק לו, ומתאפשרת התאמה מדויקת יותר לצרכיו. 
יתרון טכנולוגי נוסף הוא העובדה שהגופן מאפשר טיפוגרפיה אשר מגיבה בזמן אמת, ומתאימה לשימוש בפורמטים וגדלים משתנים. סרגל הבחירה מייצר דינמיות ותנועה, אינטראקטיביות ומשחקיות, ובכך מכניס מימדים נוספים שלא היו קיימים קודם לכן בגופנים. 
